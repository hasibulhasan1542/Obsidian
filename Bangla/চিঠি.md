<center><h1>ঐতিহাসিক স্থান ভ্রমণের অভিজ্ঞতা জানিয়ে বন্ধুকে চিঠি</h1></center>

<p align="right">৫ ফেব্রুয়ারি ২০১৯<br>
সোহরাববাগ, ঢাকা</p>

প্রিয় মতি
আমার আন্তরিক শুভেচ্ছা গ্রহণ করিস। অনেকদিন হলো তোর কোনো চিঠি পাচ্ছি না। স্যাডেট কলেজের বন্ধুদের পেয়ে আমার কথা কি ভুলে গেছিস? আজ তোকে লিখতে বসেছি এক ঐতিহাসিক স্থান পরিদর্শনের অভিজ্ঞতা জানাতে। গত মাসী পূর্ণিমার ছুটিতে আমি আর সীমান্ত গিয়েছিলাম ঐতিহাসিক স্থাপত্য নিদর্শন লালবাগ কেল্লা দেখতে। ইতিহাসের বইয়ে শায়েস্তা খাঁর কথা পড়েছি। সেই শায়েস্তা খাঁর আমলে নির্মিত ঢাকার প্রায় চারশো বছরের পুরোনো স্থাপত্য এই লালবাগ কেল্লা। এর প্রাকৃতিক শোভা, প্রাচীন স্থাপত্য-সৌন্দর্যের কথা চিঠিতে লিখে পুরোপুরি তোকে বোঝাতে পারব না।

<p align="justify">আমরা সেদিন সকালেই লালবাগের উদ্দেশে রওনা দিয়েছিলাম। পুরান ঢাকার লালবাগে এর অবস্থান। দর্শনার্থীদের জন্য ঢোকার প্রবেশ পথে টিকিট কাউন্টার। সেখানে সারিবদ্ধভাবে দাঁড়িয়ে টিকিট কাটলাম। ভিতরে প্রবেশ করার পর কয়েকজন বিদেশি দর্শনার্থীকে দেখলাম। ফটকের ভিতরে আমাদের জন্য অপেক্ষা করছিল এক নয়নাভিরাম সৌন্দর্য। মুঘল স্থাপত্য, মসজিদ, উন্মুক্ত মাঠ, সুসজ্জিত ফুলের বাগান দেখে চোখ জুড়িয়ে যাচ্ছিল। লালবাগ কেল্লার নির্মাণ কাজ শুরু ১৬৭৮ সালে। তৎকালীন মুঘল সম্রাট আওরঙ্গজেবের পুত্র সুবেদার আজম শাহ এই কেল্লার নির্মাণ কাজ শুরু করেন। সুবেদার শায়েস্তা খাঁর আমলে এর মূল নির্মাণ সম্পন্ন হয়। লালবাগ কেল্লা মোঘল আমলের ঐতিহাসিক নিদর্শন। এটি তৈরিতে একই সাথে ব্যবহার করা হয়েছে কষ্টি পাথর, মার্বেল পাথর এবং রং-বেরঙের টালি। লালবাগ কেল্লার তিনটি বিশাল দরজার মধ্যে যে দরজাটি বর্তমানে জনসাধারণের জন্যে উন্মুক্ত করে দেওয়া আছে, সেই দরজা দিয়ে ঢুকলে বরাবর সোজা চোখে পড়ে পরি বিবির সমাধি। পরি বিবি ছিলেন শায়েস্তা খাঁর আদরের কন্যা। কেল্লার উত্তরে আরো রয়েছে কেন্দ্রস্থলের দরবার হল ও হাম্মামখানা, উত্তর-পশ্চিমদিকের তিন গম্বুজ বিশিষ্ট শাহি মসজিদ ও একটি জাদুঘর। দর্শনার্থীদের জন্য বসার জায়গা আছে। স্থাপত্যগুলো ইতিহাসের নীরব সাক্ষী হয়ে এখনো দাঁড়িয়ে আছে।</p>

আমাদের খুব ভালো লেগেছে। সময় পেলে তুইও একবার দেখে আসিস বাংলার ইতিহাস-প্রসিদ্ধ লালবাগ কেল্লা। ভালো থাকিস। ইতি

<p align="right">তোর বন্ধু<br>
মীম</p>

| প্রেরক                                                                | প্রাপক                                                                                                                                              |
| :-------------------------------------------------------------------- | :-------------------------------------------------------------------------------------------------------------------------------------------------- |
| মীম সরকার <br> ১৯ সরকারি অফিসার্স কোয়ার্টার <br> সোহরাববাগ <br> ঢাকা | <div align="center">ডাকটিকিট</div> <br> মতিউর রহমান <br> নজরুল হাউস, কক্ষ নম্বর: ৩০ <br> মির্জাপুর ক্যাডেট কলেজ <br> ডাকঘর: মির্জাপুর <br> টাঙ্গাইল |
***

## ২. নাগরিক সংবর্ধনা উপলক্ষে আমন্ত্রণপত্র

**সুধী**
<p align="justify">আগামী ১৯শে মার্চ ২০২১ শুক্রবার বিকাল ৪টা ৩০ মিনিটে কুমিল্লা টাউন হল মিলনায়তনে অধ্যাপক-গবেষক নুরুল আলমের ৭৫তম জন্মবার্ষিকী উপলক্ষে একটি নাগরিক সংবর্ধনার আয়োজন করা হয়েছে। অনুষ্ঠানে প্রধান অতিথির আসন অলংকৃত করবেন ঢাকা বিশ্ববিদ্যালয়ের ইতিহাস বিভাগের অধ্যাপক শফিকুল ইসলাম। বিশেষ অতিথি হিসেবে উপস্থিত থাকবেন কুমিল্লা বিশ্ববিদ্যালয়ের বাংলা বিভাগের অধ্যাপক আকতার হোসেন। অনুষ্ঠানে সভাপতিত্ব করবেন কথাসাহিত্যিক নোমান রায়হান।</p>
অনুষ্ঠানে আপনার সবান্ধব উপস্থিতি কামনা করছি।

**বিপুল বর্মণ**
আহ্বায়ক
নুরুল আলম সংবর্ধনা পরিষদ

**অনুষ্ঠানসূচি**

| সময় | বিষয় |
| :--- | :--- |
| ৪:৩০ | অতিথিদের আসন গ্রহণ |
| ৪:৩৫ | সূচনা সংগীত |
| ৪:৫০ | স্বাগত বক্তব্য |
| ৫:০০ | সংবর্ধনা গ্রন্থের মোড়ক উন্মোচন |
| ৫:১০ | উত্তরীয় পরিধান ও ক্রেস্ট প্রদান |
| ৫:২৫ | বিশেষ অতিথিদের শুভেচ্ছা বক্তব্য |
| ৫:৪০ | প্রধান অতিথির বক্তব্য |
| ৫:৫৫ | অধ্যাপক নুরুল আলমের প্রতিক্রিয়া |
| ৬:১০ | সভাপতির বক্তব্য |
| ৬:৩০ | সমাপ্তি ঘোষণা |
****
<center><h1>এসএসসি পরীক্ষার্থীদের বিদায় উপলক্ষে মানপত্র</h1></center>

<div align="center">
বিদ্যাময়ী সরকারি বালিকা উচ্চ বিদ্যালয়ের
<br>
২০২১ সালের এসএসসি পরীক্ষার্থীদের বিদায় উপলক্ষে
<br>
মানপত্র
</div>

**হে বিদায়ী অগ্রজবৃন্দ**

যেপথ একদিন তোমাদের নিয়ে এসেছিল এই বিদ্যালয়ের সবুজ আঙিনায়, আজ সেই পথই আবার তোমাদের ডাক দিয়েছে: ‘কে আছ জোয়ান, হও আগুয়ান, হাঁকিছে ভবিষ্যৎ।’ হৃদয়-বীণায় তাই আজ বাজছে বিদায়ের করুণ সুর। শুভ হোক তোমাদের ভবিষ্যতের পথচলা। তোমরা আমাদের প্রীতি ও শ্রদ্ধা গ্রহণ করো।

**হে অগ্রজ সতীর্থবৃন্দ**

এই বিদ্যালয়ে তোমাদের কেটেছে স্মৃতিময়, প্রীতিময় অনেক দিন। তোমাদের প্রাণোচ্ছল পদভারে এই বিদ্যালয়ের আঙিনা ছিল মুখরিত। তোমাদের সাহচর্যে আমরাও নানাভাবে উপকৃত হয়েছি, সমৃদ্ধ হয়েছি। তোমাদের সঙ্গে আমাদের স্নেহসিক্ত প্রীতিময় বন্ধন যেন অটুট থাকে আজীবন। এই বিদায় আনুষ্ঠানিকতা মাত্র। একবার এই বিদ্যালয়ীর স্নেহস্থলে আশ্রয় নিলে তিনি কখনও কাউকে মন থেকে বিদায় দেন না। তোমরা শিক্ষাজীবনের এক স্তর থেকে আরেক স্তরে উন্নীত হতে যাচ্ছ, যে জন্য তোমাদের অভিনন্দন। আসন্ন এসএসসি পরীক্ষায় তোমাদের সাফল্য কামনা করি।

**হে অগ্রপথিকবৃন্দ**

নবজীবনের আহ্বানে, আলোকিত জীবনের সন্ধানে তোমরা এগিয়ে যাচ্ছ নবদিগন্তের দিকে। লাখো শহিদের রক্তের বিনিময়ে অর্জিত এই বাংলাদেশের দুঃখ, দারিদ্র্য ও অন্ধকার ঘুচিয়ে তোমরা গড়ে তুলবে সুখী, সমৃদ্ধ ও উন্নত বাংলাদেশ – এ আমাদের প্রত্যাশা। তোমরাই আনবে সোনালি ঊষার আলোকিত দিন।

তোমাদের নতুন অভিযাত্রা সফল হোক।

**তারিখ: ২৩ জানুয়ারি ২০২১**

<div align="right">
তোমাদের প্রীতিধন্য অনুজবৃন্দ
<br>
বিদ্যাময়ী সরকারি বালিকা উচ্চ বিদ্যালয়, ময়মনসিংহ
</div>
****

<center><h1>সড়ক দুর্ঘটনা প্রতিকারের দাবি জানিয়ে পত্রিকার প্রকাশের উপযোগী চিঠি</h1></center>

২৫ এপ্রিল ২০১৯

সম্পাদক
দৈনিক প্রথম আলো
১৯ কারওয়ান বাজার
ঢাকা ১২১৫

বিষয়: ‘চিঠিপত্র’ কলামে প্রকাশের জন্য পত্র।

মহোদয়
আপনার বহুল প্রচারিত পত্রিকায় প্রকাশের জন্য সড়ক-দুর্ঘটনার প্রতিকার সংক্রান্ত একটি পত্র এইসঙ্গে যুক্ত করা হলো। পত্রটি ছাপা হলে দেশের বৃহত্তর জনগোষ্ঠী উপকৃত হবে।

বিনীত
লিটন রেজারিত্ত
নীলক্ষেত, ঢাকা।

<div align="center"><b>সড়ক দুর্ঘটনার অবসান চাই</b></div>
<p align="justify">আমাদের দৈনন্দিন জীবনের প্রধান সমস্যা ও আতঙ্কের নাম সড়ক দুর্ঘটনা। প্রায়ই টেলিভিশনের পর্দায় ও পত্রিকার পাতায় চোখে পড়ে সড়ক দুর্ঘটনার মর্মান্তিক খবর। সড়ক দুর্ঘটনায় প্রতিদিন অনেক মানুষ আহত ও নিহত হচ্ছে। একটি পত্রিকার তথ্য মতে, ২০২০ সালে প্রায় সাড়ে পাঁচ হাজার সড়ক দুর্ঘটনায় সাত হাজারের বেশি মানুষ নিহত হয়েছে। মৃত্যুর মিছিল যেন থামছে না। আহত অনেকে দুর্বিষহ জীবন যাপন করছে। এই ধরনের মৃত্যু কোনোভাবেই মেনে নেওয়া যায় না। এটি এখন জাতীয় সমস্যায় পরিণত হয়েছে। এর প্রতিকار জরুরি। প্রতিটি মানুষের প্রাণ মহামূল্যবান। তাই আমরা চাই না, সড়ক দুর্ঘটনায় আর একটি প্রাণও ঝরে পড়ুক। এই সমস্যার স্থায়ী সমাধানের লক্ষ্যে বাস্তব ও কার্যকর পদক্ষেপ গ্রহণ করা দরকার। আমাদের দেশে সাধারণত কয়েকটি কারণে সড়ক দুর্ঘটনা হয়ে থাকে; যেমন – অনুপযোগী রাস্তা, ত্রুটিযুক্ত গাড়ি, অনভিজ্ঞ চালক, ধারণ ক্ষমতার অতিরিক্ত পণ্য পরিবহন, ওভারটেকিং, ট্রাফিক আইন অমান্য করা ইত্যাদি। পথচারীদের ফুটপাত, জেব্রা ক্রসিং, ফুটওভার ব্রিজ ব্যবহার না করার ফলেও অনেক সময়ে দুর্ঘটনা ঘটে। সমস্যা যেহেতু চিহ্নিত, সেহেতু এর থেকে মুক্তির পথ বের করা আমাদের জন্য মোটেই কঠিন হবে না। রাস্তাগুলোকে নিয়মিত সংস্কার করার পাশাপাশি প্রয়োজনে কঠোর আইন প্রয়োগ করতে হবে। আমরা আশা করি, সমস্যা দূর করার জন্য সংশ্লিষ্ট কর্তৃপক্ষ দ্রুত কার্যকর ব্যবস্থা গ্রহণ করবেন।</p>

লিটন রেজারিত্ত
নীলক্ষেত, ঢাকা।

| প্রেরক | প্রাপক                             |
| :----- | :--------------------------------- |
|        | <div align="right">ডাকটিকিট</div>  |
***

## পাঠাগার স্থাপনের জন্য আবেদন

৪ জুলাই ২০২১

চেয়ারম্যান
ফুলঝুড়ি ইউনিয়ন পরিষদ
বরগুনা সদর উপজেলা
বরগুনা

**বিষয়: পাঠাগার স্থাপনের জন্য আবেদন।**

মহোদয়
<p align="justify">আমরা বরগুনা জেলার সদর উপজেলার ফুলঝুড়ি ইউনিয়ন পরিষদের বাসিন্দা। আমাদের ইউনিয়নের বাসিন্দাদের সাক্ষরতার হার সন্তোষজনক। তাদের অনেকেই বিভিন্ন সরকারি-বেসরকারি চাকরিসহ নানা পেশায় যুক্ত। বর্তমানে এই ইউনিয়নে যোগাযোগ ও অবকাঠামোগত অভূতপূর্ব উন্নয়নের কারণে নানা প্রকার সহশিক্ষাক্রম কর্মকাণ্ড এগিয়ে যাচ্ছে। কিন্তু অত্যন্ত দুঃখের বিষয়, এই ইউনিয়নে অব্যাহত শিক্ষা গ্রহণের জন্য কোনো পাঠাগার নেই। সেজন্য এই অঞ্চলের জনগণ নিয়মিতভাবে বই পাঠ করার মাধ্যমে জ্ঞান অর্জনের সুযোগ থেকে বঞ্চিত হচ্ছে।</p>

এই অবস্থায় ফুলঝুড়ি ইউনিয়নে একটি পাঠাগার স্থাপনের প্রয়োজনীয় ব্যবস্থা গ্রহণ করতে আপনাকে বিশেষভাবে অনুরোধ জানাচ্ছি।

বিনীত
ফুলঝুড়ি ইউনিয়নবাসীর পক্ষে
মোঃ হাবিবুর রহমান
গ্রাম: ফুলঝুড়ি, ডাকঘর: ফুলঝুড়ি, জেলা: বরগুনা।

***

## ৩. সরকারি শিক্ষক পদে নিয়োগের আবেদন

১০ অক্টোবর ২০২১

প্রধান শিক্ষক
কুলকান্দি শামছুল্ল্যাহা উচ্চ বিদ্যালয়
কুলকান্দি, ইসলামপুর
জামালপুর

বিষয়: বাংলা বিষয়ে সহকারী শিক্ষক পদে নিয়োগের আবেদন।

মহোদয়

সবিনয় নিবেদন এই যে, গত ৩০শে সেপ্টেম্বর ২০২১ তারিখে ‘দৈনিক ইত্তেফাক’ পত্রিকায় প্রকাশিত বিজ্ঞাপনের মাধ্যমে জানতে পারলাম, আপনার বিদ্যালয়ে বাংলা বিষয়ে সহকারী শিক্ষক নিয়োগের জন্য দরখাস্ত আহ্বান করা হয়েছে। আমি উক্ত পদের একজন প্রার্থী। আমার ব্যক্তিগত তথ্য ও শিক্ষাগত যোগ্যতা নিম্নরূপ:

| | | |
| :--- | :-: | :--- |
| ১. নাম | : | রেখা আক্তার |
| ২. মাতার নাম | : | মোলেজা বেগম |
| ৩. পিতার নাম | : | একরামুল হক |
| ৪. বর্তমান ঠিকানা | : | ৩৩ পশ্চিম মহরাপাড়া, জামালপুর সদর উপজেলা <br> জেলা: জামালপুর |
| ৫. স্থায়ী ঠিকানা | : | গ্রাম: হরিণধরা, ডাকঘর: কুলকান্দি <br> ইউনিয়ন: কুলকান্দি, উপজেলা: ইসলামপুর <br> জেলা: জামালপুর |
| ৬. জন্ম তারিখ | : | ২৫ জুন ১৯৯৪ |
| ৭. জাতীয়তা | : | বাংলাদেশি |
| ৮. ধর্ম | : | ইসলাম |
| ৯. শিক্ষাগত যোগ্যতা | : | |

| পরীক্ষা | শিক্ষা প্রতিষ্ঠান | বোর্ড/বিশ্ববিদ্যালয় | পাসের বছর | বিভাগ | ফলাফল |
| :--- | :--- | :--- | :--- | :--- | :--- |
| এসএসসি | শহিদ স্মৃতি উচ্চ বিদ্যালয় | ঢাকা | ২০১১ | মানবিক | জিপিএ ৪.০০ |
| এইচএসসি | ইসলামপুর ডিগ্রি কলেজ | ঢাকা | ২০১৩ | মানবিক | জিপিএ ৪.৫০ |
| বিএ (সম্মান) | জামেনা শফি মহিলা কলেজ | জাতীয় বিশ্ববিদ্যালয় | ২০১৭ | বাংলা | সিজিপিএ ৩.৩০ |

<br>
আমার আবেদনের পরিপ্রেক্ষিতে প্রয়োজনীয় ব্যবস্থা গ্রহণের জন্য অনুরোধ করছি।
<br>

নিবেদক
<br>

(স্বাক্ষর)
রেখা আক্তার
৩৩ পশ্চিম মহরাপাড়া
জামালপুর সদর উপজেলা
জেলা: জামালপুর

**সংযুক্তি:**
ক. সকল শিক্ষাগত যোগ্যতার সনদের অনুলিপি
খ. জাতীয় পরিচয়পত্রের অনুলিপি
গ. দুই কপি ছবি
ঘ. তিনশো টাকার পে-অর্ডার

***
## ২. ব্যাংক ঋণের জন্য আবেদন

৩০ আগস্ট ২০২১

ব্যবস্থাপক
সোনালী ব্যাংক লি.
কালীগঞ্জ শাখা, ঝিনাইদহ

**বিষয়: ব্যবসায়িক ঋণ গ্রহণের জন্য আবেদন।**

প্রিয় মহোদয়

আপনার ব্যাংকে আমাদের সঞ্চয়ী ও চলতি উভয় প্রকার হিসাব খোলা আছে। আপনি হয়তো অবগত যে, আমাদের ব্যবসায়িক প্রতিষ্ঠান মেসার্স জননী ট্রেডার্স দীর্ঘদিন ধরে আপনাদের ব্যাংকে সুনামের সাথে লেনদেন পরিচালনা করে আসছে। সম্প্রতি আমরা আমাদের ব্যবসা সম্প্রসারণের জন্য একটি নতুন পরিকল্পনা গ্রহণ করেছি। এ লক্ষ্যে আমাদের প্রতিষ্ঠানের নামে আনুমানিক ১০ (দশ) লক্ষ টাকা ব্যবসায়িক ঋণ গ্রহণ করা প্রয়োজন। উক্ত ঋণের মূলধন এবং সুদের অর্থ আমরা মোট ৩৬ কিস্তিতে ৩ বছরে পরিশোধ করতে চাই। ঋণ গ্রহণের ক্ষেত্রে আমরা আপনাদের ব্যাংকের সকল শর্ত মেনে চলব। উল্লেখ্য যে, ২০১৬ সালের জানুয়ারি মাসে আমরা আপনাদের ব্যাংক থেকে ৫ (পাঁচ) লক্ষ টাকা ঋণ নিই এবং তা যথাসময়ে পরিশোধ করি।

আমাদের চাহিদা মাফিক ঋণ প্রদানের জন্য প্রয়োজনীয় ব্যবস্থা গ্রহণ করতে অনুরোধ করছি।

আপনার বিশ্বস্ত

(স্বাক্ষর)
অনীক রহমান
স্বত্বাধিকারী, মেসার্স জননী ট্রেডার্স
কালীগঞ্জ, ঝিনাইদহ
সোনালী ব্যাংকের সঞ্চয়ী হিসাব নং: ১১৭৭১৮
চলতি হিসাব নং: ১২৫২০১

**সংযুক্তি:**
১. ব্যবসা সম্প্রসারণের কর্মপরিকল্পনা
২. পূর্বের ঋণ পরিশোধের প্রমাণপত্র

***

## বিদ্যালয়ে ‘শহিদ দিবস ও আন্তর্জাতিক মাতৃভাষা দিবস’ উদযাপন সম্পর্কিত সংবাদ প্রতিবেদন

<center>রুপনগর সরকারি মাধ্যমিক বিদ্যালয়ে ‘মহান শহিদ দিবস ও আন্তর্জাতিক মাতৃভাষা দিবস’ উদযাপিত</center>
<p align="justify">জবেদ হোসেন, মিরপুর, ঢাকা, ২২ ফেব্রুয়ারি ২০২১। ‘মহান শহিদ দিবস ও আন্তর্জাতিক মাতৃভাষা দিবস’ উপলক্ষে রুপনগর সরকারি মাধ্যমিক বিদ্যালয়ে গতকাল ২১শে ফেব্রুয়ারি ২০২১ দিনব্যাপী অনুষ্ঠানমালার আয়োজন করা হয়। বিদ্যালয়ের শিক্ষক-শিক্ষার্থীরা প্রভাতফেরীর মাধ্যমে বিদ্যালয়ের শহিদ মিনারে পুষ্পস্তবক অর্পণ করেন। এ সময়ে সবার কন্ঠে ধ্বনিত হতে থাকে একুশের গান – ‘আমার ভাইয়ের রক্তে রাঙানো একুশে ফেব্রুয়ারি, আমি কি ভুলিতে পারি’। ভাষা-শহিদদের প্রতি শ্রদ্ধা জানানোর পর শহিদ মিনার প্রাঙ্গণে আবৃত্তি ও সংগীতানুষ্ঠানের আয়োজন করা হয়। শিক্ষার্থীরা বাংলা সাহিত্যের প্রখ্যাত কবিদের নির্বাচিত কবিতা আবৃত্তি করে। আবৃত্তি শেষে দেশাত্মবোধক গান পরিবেশন করে বিদ্যালয়ের সাংস্কৃতিক দল। অনুষ্ঠানের দ্বিতীয় পর্বে ছিল আলোচনা-সভা। ‘মহান শহিদ দিবস ও আন্তর্জাতিক মাতৃভাষা দিবস’-এর উপরে আলোচনা করেন বিদ্যালয়ের বাংলা বিভাগের শিক্ষক আবেদুর রহমান। তিনি বলেন, ‘মহান ভাষা আন্দোলনের চেতনা বাঙালি জাতিকে উদ্বুদ্ধ করেছিল স্বাধিকার আন্দোলনে। বর্তমান প্রজন্মের কাছে তা প্রেরণার উৎস।’ এরপর আবৃত্তি ও সাংস্কৃতিক অনুষ্ঠানে অংশগ্রহণকারী বিজয়ী শিক্ষার্থীদের মধ্যে পুরস্কার বিতরণ করেন বিদ্যালয়ের প্রধান শিক্ষক আজিজুর রহমান।</p>

---

## বৃক্ষরোপণ বিষয়ক সংবাদ প্রতিবেদন

<center>রৌমারীতে বৃক্ষরোপণ উৎসব</center>
<p align="justify">পিয়াস বাপ্পি, রৌমারী, কুড়িগ্রাম, ২২ জুলাই ২০২১। রৌমারী উপজেলা প্রশাসনের উদ্যোগে গতকাল ২১শে জুলাই বুধবার রৌমারী উচ্চ বিদ্যালয়ে বৃক্ষরোপণ উৎসব পালন করা হয়। অনুষ্ঠানে রৌমারী উচ্চ বিদ্যালয়সহ উপজেলার দশটি শিক্ষাপ্রতিষ্ঠানের প্রায় পাঁচ শত শিক্ষার্থীর প্রত্যেকের মধ্যে একটি ফলদ ও একটি বনজ বৃক্ষের চারা বিতরণ করা হয়। এর আগে রৌমারী উচ্চ বিদ্যালয়ের প্রধান শিক্ষক মিজানুর রহমানের সভাপতিত্বে বৃক্ষরোপণ কর্মসূচির উদ্বোধন করেন রৌমারী উপজেলা নির্বাহী অফিসার মোহাম্মদ আমীন। এ সময়ে বিদ্যালয়ের শিক্ষক ও শিক্ষার্থীরা উপস্থিত ছিলেন। উদ্বোধনী বক্তব্যে মোহাম্মদ আমীন পরিবেশের ভারসাম্য রক্ষায় বৃক্ষরোপণের গুরুত্বের বিষয়ে শিক্ষার্থীদের সচেতন হতে বলেন। প্রতি বছর প্রত্যেকের বাড়ির ফাঁকা জায়গায় অন্তত দুইটি গাছের চারা রোপণের পরামর্শ দেন। এরপর বিদ্যালয়ের খেলার মাঠের উত্তর প্রান্তে একশো মেহগনি, শিশু ও সেগুন গাছের চারা রোপণ করা হয়।</p>
